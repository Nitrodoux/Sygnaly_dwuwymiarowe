# Przetwarzanie i analiza sygnałów dwuwymiarowych

W zadaniu pierwszym na początku wczytano obrazy o różnych rozszerzeniach. Następnie omówiono funkcje do wyświetlania obrazów w Matlabie oraz zapisano obrazy ze zmienionymi rozszerzeniami. Przedstawiono obraz dla różnych modeli barwnych oraz dokonano na nim przekształceń takich jak pierwiastkowanie, potęgowanie i mnożenie przez stałą. Obraz konwertowano z formatu rgb na monochromatyczny, binarny i  indeksowany.

Dla obrazów barwnych wyznaczono histogramy przedstawiające zależność ilości pikseli od nasycenia oraz reprezentacje przestrzenne nasycenia poszczególnych składowych RGB. W tym celu konieczna była zmiana rozmiaru obrazu, ponieważ początkowo jego rozdzielczość była dosyć duża, co znacznie wydłużało obliczenia. Podzielenia wartości kanału niebieskiego na obrazie spowodowało zmianę barwy obrazu na zielony. Po zastosowaniu funkcji pseudokolorowania obrazy stały się zniekształcone i  nieczytelne. Zastosowano trzy palety barw o trzech stopniach ilości kolorów.

Następnie wykonano obroty obrazów o zadany kąt przy zastosowaniu różnych funkcji interpolacyjnych. Zastosowano takie operacje jak zmiana rozmiaru obrazu wynikowego, obrócenie obrazu, lustrzane odbicie czy podział obrazu na kawałki, a następnie połączenie w całość. Na koniec przeprowadzono operacje sumy, różnicy, dzielenia oraz mnożenia dwóch obrazów.

W zadaniu drugim skupiono się głównie na binaryzacji obrazu. Binaryzacja obrazu pozwala na dokładną analizę danych zawartych na obrazie poprzez oddzielenie elementów od tła. Pozwala to na zbieranie informacji o położeniu, wielkości, ilości czy środku ciężkości detali obrazu. Przy binaryzacji należy pamiętać o dobraniu właściwego progu aby elementy np. jasne nie były traktowane jako część tła. Odpowiedni prób binaryzacji można wyznaczyć z analizy histogramu lub stosując jedną z dostępnych metod np. metodę Otsu. W programie Matlab należy zastosować negację, ponieważ obiekty mają kolor biały i przyjmują wartość 1. Operacje morfologiczne pozwalają na edycję konturów, wypełnień czy ubytków w obrazie co pozwala na odpowiednie przygotowanie obrazu do prawidłowej obróbki. Do operacji morfologicznych wybrano element strukturalny diamond, ponieważ dawał on najlepsze efekty podczas operacji. 

Ostatnim krokiem była praca z filmem. Nagrany w programie Corel RAVE 40-klatkowy film został zbinaryzowany. Umożliwiło to wychwycenie ilości obiektów w poszczególnych klatkach, wyświetlenie ich pola, czy też środków ciężkości. Na podstawie położenia środków ciężkości można było wyznaczyć tor przemieszczenia się obiektów.

Oprogramowanie Matlab posiada wiele wbudowanych funkcji do analizy i przetwarzania obrazów. Jest to bardzo rozbudowane narzędzie, które ułatwia pracę z obrazami. Do najtrudniejszych zadań należał dobór właściwych parametrów funkcji, jak również pisanie podprogramów do wykonywania wielu operacji w jednym czasie. Projekt nie należał do najtrudniejszych, jednak ilość poleceń,  opis i zrozumienie wszystkich funkcji oraz często sprawdzenie ich wszystkich parametrów okazało się bardzo czasochłonne i wymagało dużego nakładu pracy.
